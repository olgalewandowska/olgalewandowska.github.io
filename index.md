# Witam na mojej stronie osobistej!

Nazywam się Olga Lewandowska, jestem doktorem nauk humanistycznych. Od lat jestem związana z Uniwersytetem Jagiellońskim, gdzie prowadzę badania komparatystyczno-literackie oraz zajęcia dla studentów z zakresu literatury polskiej i rosyjskiej. Jestem również tłumaczem rosyjsko-polskim i polsko-rosyjskim, a także korepetytorem języka polskiego i rosyjskiego.

Na niniejszej stronie znajdą Państwo moje portfolio oraz opis świadczonych usług.

Zapraszam do współpracy!

## O sobie
Pochodzę z pięknego, starego Krakowa i w tym mieście obecnie pracuję. Ukończyłam Liceum Ogólnokształcące oo. Pijarów w Krakowie, po czym związałam swoją dalszą edukację z Uniwersytetem Jagiellońskim. W roku 2007 ukończyłam studia magisterskie na kierunku Komparatystyka na Wydziale Polonistyki UJ, broniąc pracę magisterską pt. _„Ja” na emigracji w poezji Czesława Miłosza i Josifa Brodskiego_ napisaną pod kierunkiem prof. Anny Łebkowskiej. Pod koniec studiów polonistycznich rozpoczęłam równolegle naukę na kierunku Kultura Rosji i Narodów Sąsiednich na Wydziale Filologicznym UJ. W 2011 roku obroniłam pracę magisterską pt. _Problematyka pieśni Aleksandra Galicza_, której promotorem był prof. Jerzy Kapuścik. W tym samym roku rozpoczęłam studia doktoranckie na Wydziale Filologicznym UJ pod kierunkiem prof. Kapuścika, które zakończyłam w roku 2016 obroną rozprawy pt. _Tekstowo-kulturowy wymiar fenomenu pieśni autorskiej w latach 60. i 70. XX wieku w Rosji i w Polsce_.

W ramach studiów ukończyłam kurs przygotowania pedagogicznego, zakończony praktykami nauczycielskimi w szkole podstawowej oraz w liceum. Prowadzę również zajęcia ze studentami z zakresu historii literatury rosyjskiej, rosjoznawstwa, a także autorską opcję _Polsko-rosyjskie przyjaźnie i inspiracje_. Jestem autorką szeregu publikacji naukowych, występowałam również jako prelegent na ogólnokrajowych i międzynarowych konferencjach naukowych - po szczegóły odsyłam Państwa do działu Badania.

Prywatnie jestem mężatką i mamą trójki dzieci: Moniczki, Krzysia i Marysi.
